---
author: ak1103dev
pubDatetime: 2021-11-21T10:09:10Z
title: จะเริ่มเขียนโปรแกรมสักอันหนึ่ง จะเริ่มยังไงดี
description: ยุคนี้เป็นยุคดิจิตอล เจอของที่เป็นเทคโนโลยีเต็มไปหมด ซึ่งหลายๆ อุปกรณ์ก็ถูกควบคุมด้วยซอฟต์แวร์หรือโปรแกรมต่างๆ
  ทำให้ควบคุมอุปกรณ์ต่างๆ ได้ง่ายขึ้น
postSlug: get-started-for-writing-programming
featured: false
draft: false
tags:
- basic programming
- programming 101
ogImage: ''

---
ยุคนี้เป็นยุคดิจิตอล เจอของที่เป็นเทคโนโลยีเต็มไปหมด ซึ่งหลายๆ อุปกรณ์ก็ถูกควบคุมด้วยซอฟต์แวร์หรือโปรแกรมต่างๆ ทำให้ควบคุมอุปกรณ์ต่างๆ ได้ง่ายขึ้น

ทำให้คนจำนวนหนึ่งสนใจที่จะเขียนโปรแกรม หรือในงานประจำที่ทำอยู่มีบางส่วนที่ต้องเขียนโปรแกรมเพื่อช่วยทำให้งานง่ายขึ้น หรือต้องไปคุยกับแผนก IT ให้เขาช่วยทำให้

ก็เห็นตามกลุ่ม facebook หรือมีคนรู้จักทักผมมาส่วนตัว ปรึกษาเรื่องการเขียนโปรแกรมอยู่บ้าง

### การเขียนโปรแกรม คือ ?

การเขียนโปรแกรม คือ การเขียนลำดับขั้นตอนการทำงาน ถ้าเราทำซอฟต์แวร์ ก็คือการเขียนลำดับการทำงานให้กับคอมพิวเตอร์ หรืออุปกรณ์อื่นๆ ที่เราต้องการนั่นเอง หลักการคิดคือการคิดเป็นลำดับขั้นตอนว่า อะไรทำก่อน อะไรทำทีหลัง อะไรทำพร้อมกันได้บ้าง

### ตั้งโจทย์

ขั้นแรก เริ่มจากคิดว่าเราจะทำอะไร ต้องตั้งโจทย์กันก่อนว่าจะเขียนโปรแกรมอะไร เช่น ทำเกม ทำเว็บไซต์ ทำแอปพลิเคชั่น หรือแค่เขียนเป็นฟังก์ชันรับค่าธรรมดา ทำในรูปแบบไหน ออกแบบการใช้งานกันก่อน เอาแบบ minimal ก่อน

ตัวอย่าง โปรแกรมหาค่า 1 + 2 + 3 + … + n ได้ค่าเท่าไร ทำในรูปแบบเว็บไซต์ กรอก input ค่า n เข้าไป แล้ว แสดงผลลัพธ์ ออกมาในอีกบรรทัดหนึ่ง

### ออกแบบ

ขั้นที่สอง เราจะออกแบบ user interface หรือหน้าดาโปรแกรมที่เราจะใช้งาน (ถ้ามี ในกรณีที่ทำโปรแกรมที่มี interface) และ ออกแบบฟังก์ชันการทำงานของตัวโปรแกรม

ตัวอย่าง โปรแกรมหาค่า 1 + 2 + 3 + … + n เราออกแบบหน้าตาเป็นแบบนี้[![ui](https://ak1103dev.com/static/e6a13fb93c8ccaaff47c40ebd6691b07/410f3/ui.png "ui")](https://ak1103dev.com/static/e6a13fb93c8ccaaff47c40ebd6691b07/410f3/ui.png)

และออกแบบฟังก์ขันการทำงานแบบนี้ (ในช่วงที่ยังไม่ชำนาญอยากให้ลองเขียนเป็น [flowchart](https://blog.nextzy.me/flowchart-101-f3ef25c3a92a)กันดูก่อนนะครับ)![flowchart](https://ak1103dev.com/static/3de73a7e89f1633cfb55477423f5f64c/f7a31/flowchart.png "flowchart")

### หาเครื่องมือ

ขั้นที่สาม จากโจทย์เราทำโปรแกรมในรูปแบบไหน เช่น ทำเว็บไซต์ ต้องเขียน html, css, javascript หรือเขียนเกมใช้ unity ลอง search หาดูใน google ใน youtube หรือถามผู้รู้ดู พยายามหาที่มีตัวอย่างการใช้งาน จะได้เข้าใจง่ายขึ้น

ตัวอย่าง โปรแกรมหาค่า 1 + 2 + 3 + … + n เราจะทำเป็นเว็บไซต์ วิธีทั่วไปที่คนส่วนใหญ่ทำจะเป็น html, css, javascript พอเราไปศึกษาการทำเว็บด้วย html, css, javascript แล้วก็จะรู้ว่า

* html ไว้สร้างโครงหลักของเว็บ ใส่ส่วนประกอบต่างๆ เช่น input, button
* css ไว้จัดตำแหน่ง สี ความสวยงาม
* javascript ไว้เขียนฟังก์ชันการทำงาน

แล้วก็มาดูวิธีการเขียนโดยทั่วๆ ไปเพื่อให้เห็นภาพรวมว่า html, css, javascript เวลาเขียนแยกกันเป็นยังไง เวลาเอามาเขียนร่วมกันเป็นยังไง

### เขียนโปรแกรม

ขั้นที่สี่ มาเขียนโปรแกรมกัน มันก็จะมีสองส่วนตามที่เราออกแบบนั่นแหละ ก็คือ ส่วนของ user interface หรือหน้าตา กับส่วนของฟังก์ชันการทำงาน

ส่วนของ user interface มักใช้ภาษาประเภท markup เช่น html, xml

ส่วนของฟังก์ชันการทำงาน มักจะใช้ภาษาประเภท script เช่น c, c++, c# python, java, javascript, go

ตัวอย่าง เราเขียนโปรแกรมตามที่ออกแบบไว้ตอนแรก (code ต่อไปนี้ยังไม่ได้ run ทดสอบนะครับ)

    <html>
      <head>
        <title>Title</title>
      </head>
      <body>
        <p>คำนวณ 1 + 2 + 3 + ... + n</p>
        <div>
          <div>n:</div>
          <input />
        </div>
        <button onclick="onClick()">คำนวณ</button>
        <div id="result">ผลลัพธ์:</div>
      </body>
    </html>

    function onClick(e) {
      var n = e.target.value
      var sum = 0
      var i = 1
      while (i <= n) {
        sum = sum + i
        i = i + 1
      }
      document.getElementById("result").innerHTML = "ผลลัพธ์: " + sum
    }

### ทดสอบ

ขั้นสุดท้าย เมื่อเขียนโปรแกรมเสร็จแล้ว เราต้องทดสอบอีกทีว่าโปรแกรมทำงานถูกต้องหรือไม่

ตัวอย่าง โปรแกรมหาค่า 1 + 2 + 3 + … + n ลองกรอกค่า input เป็น 3 แล้วเราคาดหวังว่า ผลลัพธ์จะออกมาเป็น 6 (1+2+3 = 6) ลองกรอกค่า input เป็น 5 แล้วเราคาดหวังว่า ผลลัพธ์จะออกมาเป็น 15 (1+2+3+4+5 = 15)

ลองหลายๆ ค่าหน่อย ว่าผลลัพธ์เป็นตามที่คาดหวังหรือไม่ ถ้าไม่ตรงก็ต้องมีการแก้ไขให้มันทำงานถูกต้อง

ส่วนหน้าตา ถ้ายังไม่ตรงกับที่ออกแบบก็ปรับ code ในส่วนของ html จัดให้ตรงตามต้องการ

***

ขั้นตอนการเขียนโปรแกรมคร่าวๆ ก็ประมาณนี้ครับ สำหรับผู้เริ่มต้น

> ขอให้สนุกกับการเขียนโปรแกรมนะครับ